<html><head><meta http-equiv="Content-Type" content="text/html; charset=utf-8"></head>
<style type="text/css">
.auto-style1 {
	text-decoration: underline;
}
a { word-wrap: break-word; word-break: break-all; }
</style>
<strong><center>ประเด็นสำคัญในนโยบายความเป็นส่วนตัวของ SAMSUNG</center></strong><br>
Samsung Electronics Co., Ltd. (เรียกว่า “Samsung Electronics”, “Samsung” หรือ “เรา” ในนโยบายนี้) ซึ่งมีสำนักงานใหญ่อยู่ในเกาหลีใต้ ทราบดีว่าความเป็นส่วนตัวมีความสำคัญต่อลูกค้าของเราเพียงใด เราต้องการทำให้แน่ใจว่าคุณเข้าใจวิธีที่เราเก็บรวบรวมและใช้ข้อมูลส่วนบุคคลของคุณบนอุปกรณ์และบริการทั้งหมดของ Samsung นับตั้งแต่โทรศัพท์มือถือและแท็บเล็ตไปจนถึงทีวี เครื่องใช้ไฟฟ้าในบ้าน บริการออนไลน์ และอื่นๆ<br>
<br>
แม้ว่านโยบายความเป็นส่วนตัวนี้จะมีผลบังคับใช้กับบริการทั้งหมดของเรา แต่เรายังจะให้ข้อมูลเพิ่มเติมเกี่ยวกับความเป็นส่วนตัวที่เกี่ยวข้องกับบริการเฉพาะตามที่จำเป็น<br>
<br>
<span class="auto-style1"><strong>ภาพรวมของข้อมูลส่วนบุคคล</strong></span><br>
<br>
เราเก็บรวบรวมข้อมูลส่วนบุคคลที่คุณมอบให้โดยตรง ข้อมูลเกี่ยวกับวิธีที่คุณใช้บริการของเรา และข้อมูลจากแหล่งข้อมูลของบุคคลที่สาม เราใช้ข้อมูลนี้เพื่อนำเสนอบริการต่อคุณ ทำความเข้าใจว่าคุณใช้บริการของเราอย่างไร เพื่อให้เราสามารถปรับปรุงและปรับประสบการณ์ของคุณให้เป็นแบบเฉพาะบุคคล และเพื่อพัฒนาแอพ เทคโนโลยี และเนื้อหาที่เกี่ยวข้องมากที่สุดสำหรับลูกค้าของเรา นอกจากนี้ เรายังใช้ข้อมูลส่วนบุคคลเพื่อนำเสนอโฆษณาในแบบเฉพาะบุคคลที่เหมาะกับความสนใจของคุณตามกฎหมายที่มีผลบังคับใช้<br>
<br>
<span class="auto-style1"><strong>การแบ่งปันข้อมูลส่วนบุคคลของคุณ</strong></span><br>
<br>
เราอาจแบ่งปันข้อมูลส่วนบุคคลของคุณกับบริษัทในเครือของ Samsung Electronics รวมถึงบริษัทที่ให้บริการในนามของ Samsung Electronics นอกจากนี้ เรายังอาจแบ่งปันข้อมูลส่วนบุคคลของคุณกับบริษัทพันธมิตรที่น่าเชื่อถือ เช่น ผู้ให้บริการโทรศัพท์มือถือหรือบริษัทประกันภัย ซึ่งจัดหาผลิตภัณฑ์และบริการให้คำขอของคุณ รวมไปถึงข้อมูลเกี่ยวกับผลิตภัณฑ์และบริการที่คุณอาจจะสนใจ และเรายังอาจแบ่งปันข้อมูลส่วนบุคคลกับหน่วยงานบังคับใช้กฎหมายตามที่กฎหมายกำหนดหรือเพื่อปกป้อง Samsung Electronics และผู้ใช้<br>
<br>
1. <a href="#pp_01" target="_self">เราเก็บรวบรวมข้อมูลอะไรบ้าง</a><br>
2. <a href="#pp_02" target="_self">เราใช้ข้อมูลของคุณอย่างไร</a><br>
3. <a href="#pp_03" target="_self">เราเปิดเผยข้อมูลของคุณต่อใคร</a><br>
4. <a href="#pp_04" target="_self">เราทำอย่างไรเพื่อให้ข้อมูลของคุณมีความปลอดภัย</a><br>
5. <a href="#pp_05" target="_self">เราส่งข้อมูลของคุณไปที่ใด</a><br>
6. <a href="#pp_06" target="_self">สิทธิ์ในข้อมูลที่คุณได้รับ</a><br>
7. <a href="#pp_07" target="_self">เราเก็บรักษาข้อมูลของคุณไว้นานเท่าใด</a><br>
8. <a href="#pp_08" target="_self">เราใช้บริการใดของบุคคลที่สาม</a><br>
9. <a href="#pp_09" target="_self">คุกกี้ บีคอน และเทคโนโลยีที่คล้ายกัน</a><br>
10. <a href="#pp_10" target="_self">ติดต่อเรา</a><br>
<br>
<strong><center>นโยบายความเป็นส่วนตัวของ SAMSUNG</center></strong><br>
วันที่มีผลบังคับใช้: [1 กุมภาพันธ์ 2024]<br>
<br>
นโยบายความเป็นส่วนตัวนี้มีผลบังคับใช้กับอุปกรณ์และบริการทั้งหมดของ Samsung นับตั้งแต่โทรศัพท์มือถือและแท็บเล็ตไปจนถึงทีวีและเครื่องใช้ไฟฟ้าภายในบ้าน นับตั้งแต่การให้บริการลูกค้าไปจนถึงบริการออนไลน์ที่เราให้บริการ ในนโยบายนี้ เราจะเรียกอุปกรณ์และบริการเหล่านี้ว่า “บริการ”<br>
<br>
เนื่องจากนโยบายความเป็นส่วนตัวนี้มีความสำคัญ คุณจึงควรจะกลับมาตรวจสอบการอัพเดทเป็นประจำ เราอาจอัพเดทนโยบายความเป็นส่วนตัวนี้ตามรอบเวลาเพื่อให้สอดคล้องกับการเปลี่ยนแปลงของแนวปฏิบัติเกี่ยวกับข้อมูลส่วนบุคคลในส่วนที่เกี่ยวกับบริการหรือการเปลี่ยนแปลงของกฎหมายที่มีผลบังคับใช้ เราจะโพสต์การประกาศบนเว็บไซต์ของเราหรือบนอุปกรณ์ของคุณเพื่อแจ้งให้คุณทราบล่วงหน้าเกี่ยวกับการเปลี่ยนแปลงที่สำคัญในนโยบายความเป็นส่วนตัวของเรา และระบุที่ด้านบนสุดของนโยบายความเป็นส่วนตัวว่ามีการอัพเดทล่าสุดเมื่อใด นโยบายความเป็นส่วนตัวเวอร์ชันล่าสุดจะสามารถดูได้ตลอดเวลาตามที่อยู่นี้: <a href="https://account.samsung.com/membership/terms/privacypolicy?paramLocale=th_TH" target="_blank">https://account.samsung.com/membership/terms/privacypolicy</a> Samsung ยังจัดทำประกาศเกี่ยวกับความเป็นส่วนตัวสำหรับเฉพาะผลิตภัณฑ์และบริการที่เกี่ยวข้องที่นอกเหนือจากนโยบายความเป็นส่วนตัวนี้ ในกรณีที่มีข้อแตกต่างใดๆ ระหว่างข้อกำหนดของนโยบายความเป็นส่วนตัวนี้และประกาศความเป็นส่วนตัวที่เฉพาะเจาะจง ให้ยึดตามข้อกำหนดของประกาศความเป็นส่วนตัวที่เฉพาะเจาะจง<br>
<br>
<strong><b id="pp_01">เราเก็บรวบรวมข้อมูลอะไรบ้าง</b></strong><br>
<br>
Samsung Electronics ใช้หลายวิธีในการเก็บรวบรวมข้อมูลจากคุณ<br>
<br>
<span class="auto-style1">ข้อมูลที่คุณมอบให้โดยตรง</span><br>
<br>
บริการบางอย่างช่วยให้คุณสามารถให้ข้อมูลแก่เราได้โดยตรง ตัวอย่างเช่น:<br>
<br>
&nbsp;&nbsp;&nbsp; o เมื่อคุณสร้างบัญชีหรือโปรไฟล์กับเรา เราจะขอข้อมูลอย่างเช่น ชื่อ วันเกิด หรือข้อมูลการติดต่อของคุณ เช่น เบอร์โทรศัพท์ และที่อยู่อีเมลของคุณ<br>
&nbsp;&nbsp;&nbsp; o หากคุณสั่งซื้อผลิตภัณฑ์หรือใช้บริการที่มีค่าบริการจากเรา เราจะขอชื่อ ที่อยู่ ข้อมูลการติดต่อ และข้อมูลการจัดส่งและการชำระเงินของคุณเพื่อดำเนินการตามคำสั่งซื้อของคุณ นอกจากนี้ คุณยังสามารถเลือกที่จะบันทึกข้อมูลการชำระเงินของคุณกับเรา เพื่อให้คุณสามารถชำระเงินในครั้งต่อไปได้ง่ายขึ้น<br>
&nbsp;&nbsp;&nbsp; o เพื่อที่เราจะตอบกลับเมื่อคุณติดต่อฝ่ายบริการลูกค้าของเรา เราจะขอข้อมูลบางอย่างเพื่อยืนยันตัวตนของคุณและผลิตภัณฑ์ที่เกี่ยวข้องกับเรื่องที่คุณต้องการติดต่อเรา<br>
&nbsp;&nbsp;&nbsp; o เมื่อคุณติดต่อไปยังเจ้าหน้าที่ฝ่ายบริการลูกค้าของเราหรือฝ่ายอื่นๆ ข้อมูลการติดต่อของคุณจะถูกส่งต่อผ่านระบบของเรา<br>
&nbsp;&nbsp;&nbsp; o หากคุณแชร์รายชื่อผู้ติดต่อของคุณ เราจะรวบรวมหมายเลขโทรศัพท์และข้อมูลการติดต่ออื่นๆ เพื่ออำนวยความสะดวกในการแชร์ไฟล์และการส่งข้อความ คุณสามารถปิดหรือจำกัดคุณสมบัติเหล่านี้ได้ในการตั้งค่าบนอุปกรณ์ของคุณ<br>
<br>
<span class="auto-style1">ข้อมูลที่ได้รับจากการที่คุณใช้บริการ</span><br>
<br>
นอกเหนือจากข้อมูลที่คุณมอบให้ เราจะเก็บรวบรวมข้อมูลของคุณเกี่ยวกับการที่คุณใช้บริการของเราผ่านทางซอฟต์แวร์ที่อยู่บนอุปกรณ์ของคุณและด้วยวิธีการอื่นๆ ข้อมูลนี้รวมไปถึง:<br>
<br>
&nbsp;&nbsp;&nbsp; o <strong>ข้อมูลอุปกรณ์</strong>: ข้อมูลอุปกรณ์ของคุณ รวมถึงอุปกรณ์ที่เชื่อมต่อ (เช่น รุ่นและผู้ผลิต) และซอฟต์แวร์ (เช่น ระบบปฏิบัติการและเวอร์ชันของซอฟต์แวร์) หมายเลข IMEI และข้อมูลการระบุอุปกรณ์เฉพาะอื่นๆ (เช่น รหัสประเทศของโทรศัพท์มือถือ, รหัสเครือข่ายผู้ให้บริการมือถือ, ที่อยู่ MAC, ที่อยู่ IP, หมายเลขประจำเครื่อง, ID เฉพาะของอุปกรณ์, ID การโฆษณา (เช่น สำหรับอุปกรณ์มือถือ, Google AD ID และอุปกรณ์แสดงภาพของ Samsung ซึ่งรวมไปถึง Samsung Smart TV, บริการส่วนบุคคล ID (“PSID”) และ Tizen Identifier สำหรับการโฆษณา (“TIFA”))) หมายเลขโทรศัพท์, รหัสการขาย, การบันทึกการเข้าถึง, คุกกี้, พิกเซล และเทคโนโลยีที่คล้ายกัน (ตามที่อธิบายไว้ด้านล่างใน “คุกกี้ บีคอน และเทคโนโลยีที่คล้ายกัน”) ข้อมูลการสมัครสมาชิก และการตั้งค่าของอุปกรณ์ที่คุณใช้ในการเข้าถึงบริการ<br>
&nbsp;&nbsp;&nbsp; o <strong>ข้อมูลบันทึกการใช้งาน</strong>: ข้อมูลการวินิจฉัย เทคนิค ข้อผิดพลาด และการใช้งาน เช่น เวลาและระยะเวลาในการใช้บริการของคุณ บริการที่ติดตั้งบนอุปกรณ์ของคุณ ข้อความค้นหาเมื่อคุณป้อนข้อความค้นหาในอุปกรณ์ของคุณโดยเชื่อมโยงกับบริการเฉพาะของ Samsung ข้อมูลใดๆ ที่จัดเก็บไว้ในคุกกี้ที่เราเก็บไว้บนอุปกรณ์ของคุณ และรายงานข้อผิดพลาดและบันทึกการถ่ายโอนข้อมูล<br>
&nbsp;&nbsp;&nbsp; o <strong>ข้อมูลตำแหน่งที่อยู่</strong>: ข้อมูลเกี่ยวกับจุดเชื่อมต่อ Wi-Fi ในบริเวณใกล้เคียง เสาโทรศัพท์ และถ้าคุณให้ความยินยอมแยกต่างหาก สัญญาณ GPS ของอุปกรณ์ของคุณอาจถูกส่งไปยังเราเมื่อคุณใช้บริการบางอย่าง นอกจากนี้ สำหรับบางบริการ เรายังเก็บรวบรวมข้อมูลรหัสไปรษณีย์และตำแหน่งที่อนุมานโดยใช้ที่อยู่ IP ที่อาจถูกส่งถึงเราเมื่อคุณใช้บริการดังกล่าว<br>
&nbsp;&nbsp;&nbsp; o <strong>ข้อมูลเสียง</strong>: บันทึกเสียงของคุณที่เราดำเนินการและเก็บรวบรวมบนเซิร์ฟเวอร์ของเราเมื่อคุณเปิดใช้งานฟังก์ชันนี้และใช้คำสั่งเสียงเพื่อควบคุมบริการได้รับการคุ้มครองโดยนโยบายความเป็นส่วนตัวของ Bixby ที่แยกต่างหาก นอกจากนี้เรายังเก็บรวบรวมและจัดเก็บการบันทึกเสียงของคุณ เมื่อคุณติดต่อทีมบริการลูกค้าของเรา โปรดทราบว่าหากเราทำงานร่วมกับผู้ให้บริการที่เป็นบุคคลที่สามเพื่อให้บริการแปลงคำพูดเป็นข้อความหรือบริการคอลเซ็นเตอร์ในนามของเรา ผู้ให้บริการรายนั้นอาจได้รับและจัดเก็บคำสั่งเสียงบางอย่างตามสัญญาที่ทำขึ้นระหว่างเรากับผู้ให้บริการบุคคลที่สามที่น่าเชื่อถือนั้น<br>
&nbsp;&nbsp;&nbsp; o <strong>ข้อมูลแป้นพิมพ์ของ Samsung</strong>: คำที่คุณพิมพ์เมื่อเปิดใช้งาน “ระบบช่วยสะกดคำ” คุณสมบัตินี้อาจนำเสนอโดยการเชื่อมโยงกับบัญชี Samsung ของคุณเพื่อซิงโครไนซ์ข้อมูลสำหรับใช้กับอุปกรณ์มือถือ Samsung เครื่องอื่นของคุณ คุณสามารถล้างข้อมูลได้โดยไปที่การตั้งค่า “ระบบช่วยสะกดคำ”<br>
<br>
<span class="auto-style1">ข้อมูลที่เปิดเผยต่อสาธารณะหรือได้รับในเชิงพาณิชย์หรือที่มีการแบ่งปัน</span><br>
<br>
บางครั้งเราอาจเก็บรวบรวมข้อมูลที่เปิดเผยต่อสาธารณะหรือได้รับในเชิงพาณิชย์ ซึ่งรวมไปถึงข้อมูลจากเครือข่ายสังคมออนไลน์ที่คุณใช้ และรวมข้อมูลนี้เข้ากับข้อมูลอื่นๆ เกี่ยวกับคุณ เพื่อให้เราเข้าใจถึงความต้องการ ความสนใจ และความชอบของคุณได้ดียิ่งขึ้น <br>
<br>
<span class="auto-style1">ข้อมูลอื่นๆ ที่เราเก็บรวบรวม</span><br>
<br>
เรายังเก็บรวบรวมข้อมูลอื่นๆ ที่เกี่ยวกับคุณ อุปกรณ์ของคุณ หรือการใช้บริการที่คุณยินยอมที่จะส่งให้กับเรา เราได้รับความยินยอมจากคุณตามกฎหมายที่มีผลบังคับใช้<br>
<br>
<span class="auto-style1">เครื่องมือวิเคราะห์ของบุคคลที่สาม</span><br>
<br>
เราอาจเก็บรวบรวมข้อมูลส่วนบุคคลที่เกี่ยวกับกิจกรรมออนไลน์ของคุณบนเว็บไซต์และอุปกรณ์ที่เชื่อมต่อเป็นระยะเวลาหนึ่งและจากเว็บไซต์ อุปกรณ์ แอพ และคุณลักษณะและบริการออนไลน์อื่นๆ ของบุคคลที่สามผ่านทางบริการบางอย่าง เราอาจใช้บริการเครื่องมือวิเคราะห์ของบุคคลที่สามในบริการดังกล่าว เช่น Google Analytics และ Adobe Analytics ผู้ให้บริการที่ดูแลบริการเครื่องมือวิเคราะห์เหล่านี้ช่วยให้เราสามารถวิเคราะห์การใช้งานบริการของคุณได้เพื่อนำไปใช้ในการปรับปรุงบริการดังกล่าว ข้อมูลที่เราได้รับอาจเป็นการเปิดเผยหรือรวบรวมโดยตรงจากผู้ให้บริการเหล่านี้และบุคคลที่สามที่เกี่ยวข้องอื่นๆ ที่ใช้ข้อมูล (ตัวอย่างเช่น เพื่อประเมินการใช้บริการ เพื่อช่วยในการดูแลบริการ และวินิจฉัยปัญหาทางเทคนิค) หากต้องการเรียนรู้เพิ่มเติมเกี่ยวกับ Google Analytics โปรดเยี่ยมชม <a href="http://www.google.com/analytics/learn/privacy.html" target="_blank">http://www.google.com/analytics/learn/privacy.html</a> และ <a href="https://www.google.com/policies/privacy/partners/" target="_blank">https://www.google.com/policies/privacy/partners/</a><br>
<br>
<span class="auto-style1">ตัวเลือกของคุณ</span><br>
<br>
คุณสามารถเลือกที่จะไม่ให้ข้อมูลบางอย่างแก่เราได้ เช่น ข้อมูลที่ขอซึ่งเป็นส่วนหนึ่งของการซื้อผลิตภัณฑ์หรือบริการ ในบางกรณี การดำเนินการนี้อาจเป็นการจำกัดความสามารถของคุณในการใช้บริการบางอย่าง เราจะพยายามอย่างเต็มที่เพื่ออธิบายถึงข้อจำกัดเหล่านี้เมื่อเราขอข้อมูลของคุณ เพื่อให้คุณสามารถตัดสินใจได้อย่างเหมาะสม<br>
<br>
<strong><b id="pp_02">เราใช้ข้อมูลของคุณอย่างไร</b></strong><br>
<br>
เราใช้ข้อมูลที่เราเก็บรวบรวมเพื่อวัตถุประสงค์ต่อไปนี้:<br>
<br>
&nbsp;&nbsp;&nbsp; o เพื่อให้ความช่วยเหลือแก่คุณหรืออุปกรณ์ของคุณในการลงทะเบียนกับบริการของเรา<br>
&nbsp;&nbsp;&nbsp; o เพื่อจัดหาบริการและคุณลักษณะการใช้งานตามที่คุณขอ<br>
&nbsp;&nbsp;&nbsp; o เพื่อนำเสนอเนื้อหาและบริการที่ปรับให้เหมาะสมกับคุณตามกิจกรรมการใช้บริการของเราที่ผ่านมา<br>
&nbsp;&nbsp;&nbsp; o เพื่อแสดงในรูปแบบเฉพาะบุคคลและ/หรือทั่วไป สำหรับการโฆษณา โปรโมชั่น และข้อเสนอที่คุณอาจสนใจในบริการ เว็บไซต์ เว็บไซต์ของบุคคลที่สาม และแพลตฟอร์มออนไลน์ เช่น สื่อสังคมออนไลน์ (ตามกฎหมายที่มีผลบังคับใช้) เราจะแสดงเฉพาะโฆษณา โปรโมชั่น และข้อเสนอที่ปรับสำหรับเฉพาะบุคคลต่อคุณก็ต่อเมื่อคุณให้ความยินยอมที่จะรับการสื่อสารด้านการตลาดจาก Samsung เท่านั้น<br>
&nbsp;&nbsp;&nbsp; o เพื่อนำเสนอโปรโมชันและข้อเสนอต่างๆ ด้วยวิธีการสื่อสารการตลาดทางตรง (เช่น อีเมล การแจ้งเตือนแบบพุช และข้อความ) เฉพาะเมื่อคุณได้ให้ความยินยอมที่แยกต่างหากแก่เราเท่านั้น<br>
&nbsp;&nbsp;&nbsp; o เพื่อดำเนินการ ประเมิน และปรับปรุงธุรกิจของเรา ซึ่งรวมถึงการพัฒนาและการปรับปรุงผลิตภัณฑ์และบริการใหม่และในปัจจุบัน การจัดการและปรับปรุงการสื่อสารของเรา การวิเคราะห์บริการและฐานลูกค้าของเรา (รวมถึงการทำวิจัยตลาด การสอบถามความคิดเห็นของคุณเกี่ยวกับผลิตภัณฑ์และบริการของเรา และดำเนินการสำรวจความคิดเห็นของลูกค้าโดยได้รับความยินยอมแยกต่างหากตามที่จำเป็น) และการรวมและการทำให้ข้อมูลไม่สามารถระบุตัวตนได้<br>
&nbsp;&nbsp;&nbsp; o เพื่อให้บริการอัปเดตซอฟต์แวร์ บริการบำรุงรักษา และการสนับสนุนอุปกรณ์ของคุณ<br>
&nbsp;&nbsp;&nbsp; o เพื่อให้การสนับสนุนลูกค้าแก่คุณในช่วงที่อุปกรณ์ของคุณยังอยู่ภายใต้การรับประกัน <br>
&nbsp;&nbsp;&nbsp; o เพื่อรับรองความปลอดภัยของผลิตภัณฑ์และป้องกันการฉ้อโกงเมื่อผลิตภัณฑ์ของคุณหมดระยะเวลาการรับประกัน เราจะเก็บรวบรวม IMEI และหมายเลขประจำเครื่องของคุณเอาไว้<br>
&nbsp;&nbsp;&nbsp; o เพื่อตรวจสอบยืนยันอุปกรณ์ของคุณสำหรับทำการซ่อมแซม <br>
&nbsp;&nbsp;&nbsp; o เพื่อคุ้มครองสิทธิ์และผลประโยชน์ตามกฎหมาย ทรัพย์สิน หรือความปลอดภัยของ Samsung Electronics หรือบริษัทในเครือ พันธมิตรทางธุรกิจ หรือลูกค้าของเรา<br>
&nbsp;&nbsp;&nbsp; o เพื่อตอบสนองตามคำขอและตอบข้อสงสัยของคุณ รวมทั้งเกี่ยวกับข้อมูลส่วนบุคคลของคุณ<br>
&nbsp;&nbsp;&nbsp; o เพื่อให้การคุ้มครอง ระบุ และป้องกันการฉ้อโกง และการกระทำที่เป็นอาชญากรรมอื่นๆ การร้องเรียน และความรับผิดอื่นๆ<br>
&nbsp;&nbsp;&nbsp; o เพื่อปฏิบัติตามข้อกำหนดตามกฎหมายที่นำมาใช้บังคับ มาตรฐานอุตสาหกรรมที่เกี่ยวข้อง และนโยบายของเรา รวมถึงนโยบายความเป็นส่วนตัวของ Samsung<br>
&nbsp;&nbsp;&nbsp; o เพื่อวิเคราะห์อุปกรณ์ที่ชำรุดที่ส่งคืนมายัง Samsung Samsung ใช้มาตรการเพื่อรับรองว่าอุปกรณ์ที่มีข้อบกพร่องทั้งหมดจะได้รับการล้างข้อมูลส่วนบุคคลก่อนที่จะทำการวิเคราะห์อุปกรณ์ดังกล่าว<br>
<br>
เราใช้และรวมข้อมูลที่เราเก็บรวบรวมเกี่ยวกับคุณจากบริการ อุปกรณ์ หรือแหล่งที่มาอื่นๆ เพื่อนำเสนอประสบการณ์ที่ดียิ่งขึ้นแก่คุณ ตัวอย่างเช่น คุณสามารถบันทึกข้อมูลการชำระเงินที่คุณใช้ในการซื้อสินค้าบนเว็บไซต์ของเราเพื่อให้คุณสามารถตรวจสอบได้เร็วขึ้นในการทำการซื้อครั้งต่อไป นอกจากนี้ เรายังใช้ข้อมูลที่คุณมอบให้โดยตรงหรือผ่านแหล่งที่มาอื่นๆ ดังที่อธิบายไว้ข้างต้น เพื่อนำเสนอเนื้อหาที่คุณอาจถูกใจหรือที่มีการปรับให้ตรงกับความต้องการเฉพาะของคุณได้<br>
<br>
คุณสามารถเลือกที่จะดำเนินการเกี่ยวกับข้อมูลของคุณได้ โปรดดูที่ส่วน <a href="#pp_06" target="_self"><strong>สิทธิของคุณคืออะไร</strong></a> เพื่อเรียนรู้เพิ่มเติม<br>
<br>
<span class="auto-style1">โฆษณาที่ไม่ได้กำหนดเป้าหมาย</span><br>
<br>
โปรดทราบว่าการตัดสินใจในเรื่องความเป็นส่วนตัวของคุณที่เกี่ยวกับการโฆษณาตามความสนใจหรือส่วนบุคคล (“โฆษณาที่กำหนดเป้าหมาย”) จะไม่ส่งผลกระทบต่อโฆษณาที่คุณจะได้รับว่าเป็นโฆษณาทั่วไป พื้นฐาน หรือตามบริบท (“โฆษณาที่ไม่ได้กำหนดเป้าหมาย”) ที่ไม่ได้อิงตามข้อมูลหรือไม่ ดังที่เราได้อธิบายให้คุณทราบถึงการแสดงโฆษณาที่ตรงเป้าหมายสำหรับเฉพาะบริการ<br>
<br>
สำหรับอุปกรณ์มือถือ ข้อมูลที่เราใช้เพื่อแสดงโฆษณาที่ไม่ได้กำหนดเป้าหมายรวมไปถึงข้อมูลแอพที่เกี่ยวข้อง (เช่น แพ็คเกจแอพ เวอร์ชัน ชื่อ และโดเมน) ข้อมูลอุปกรณ์ (เช่น ประเภทอุปกรณ์ ผู้ผลิต ระบบปฏิบัติการ รุ่น ข้อมูลการแสดงผล ผู้ให้บริการโทรคมนาคม ประเทศ และภาษา) และข้อมูลการระบุอุปกรณ์ (เช่น IP และ ID โฆษณา) เราเปิดเผยข้อมูลนี้กับพันธมิตรทางธุรกิจที่น่าเชื่อถือและผู้ให้บริการที่น่าเชื่อถือเพื่อแสดงโฆษณาต่อคุณที่ไม่ตรงเป้าหมาย โดยอยู่ภายใต้การคุ้มครองตามสัญญาที่เหมาะสม<br>
<br>
โฆษณาเหล่านี้อาจมีความเกี่ยวข้องน้อยลง เนื่องจากไม่ได้อิงตามความสนใจของคุณ<br>
<br>
<strong><b id="pp_03">เราเปิดเผยข้อมูลของคุณต่อใคร</b></strong><br>
<br>
เราจะเปิดเผยข้อมูลของคุณภายในธุรกิจของเราและต่อนิติบุคคลดังต่อไปนี้ ตามวัตถุประสงค์ตามที่อธิบายไว้ข้างต้น<br>
<br>
&nbsp;&nbsp;&nbsp; o <strong>บริษัทในเครือ</strong>: บริษัทอื่นๆ ในเครือกลุ่มบริษัท Samsung Electronics ที่เราควบคุมหรือเป็นเจ้าของ<br>
&nbsp;&nbsp;&nbsp; o <strong>พันธมิตรทางธุรกิจ</strong>: พันธมิตรที่เราร่วมงานด้วย ตัวอย่างเช่น เราอาจทำงานร่วมกับธนาคารเพื่อให้คุณสามารถใช้หนึ่งในบริการของเราเพื่อให้สามารถชำระเงินได้อย่างรวดเร็วและมีประสิทธิภาพยิ่งขึ้น พันธมิตรทางธุรกิจเหล่านี้จะเป็นผู้ควบคุมและจัดการข้อมูลส่วนบุคคลของคุณ<br>
&nbsp;&nbsp;&nbsp; o <strong>ผู้ให้บริการ</strong>: บริษัทที่ผ่านการคัดเลือกอย่างระมัดระวังที่ให้บริการสำหรับเราหรือในนามของเรา เช่น บริษัทที่ให้ความช่วยเหลือเราในด้านงานซ่อม ศูนย์การติดต่อลูกค้า กิจกรรมการดูแลลูกค้า โฆษณา (รวมไปถึงโฆษณาบนเว็บไซต์ของเราที่ปรับสำหรับเฉพาะบุคคล เว็บไซต์บุคคลที่สาม แพลตฟอร์มออนไลน์ และแพลตฟอร์มโซเชียลมีเดีย) ดำเนินการสำรวจความพึงพอใจของลูกค้า เรียกเก็บเงิน หรือส่งอีเมลในนามของเรา ผู้ให้บริการเหล่านี้มีพันธกิจในการปกป้องข้อมูลของคุณด้วยเช่นกัน<br>
&nbsp;&nbsp;&nbsp; o <strong>บุคคลอื่นๆ ตามที่กฎหมายกำหนดหรือตามความจำเป็นเพื่อปกป้องบริการ</strong>: ตัวอย่างเช่น มีความจำเป็นตามที่กฎหมายกำหนด กระบวนการทางกฎหมาย หรือคำสั่งศาลจากหน่วยงานภาครัฐในการเปิดเผยข้อมูลของคุณ นิติบุคคลเหล่านี้ยังสามารถขอข้อมูลของคุณจากเราเพื่อจุดประสงค์ในการบังคับใช้กฎหมาย ความมั่นคงของประเทศ การต่อต้านการก่อการร้าย หรือปัญหาอื่นๆ ที่เกี่ยวข้องกับความมั่นคง<br>
&nbsp;&nbsp;&nbsp; o <strong>ฝ่ายอื่นๆ ที่เกี่ยวข้องกับการทำธุรกรรมขององค์กร</strong>: เราอาจเปิดเผยข้อมูลของคุณต่อบุคคลที่สามซึ่งเป็นส่วนหนึ่งของการควบรวมกิจการหรือการโอน การเข้าซื้อหรือการขาย หรือในกรณีที่มีการล้มละลาย<br>
&nbsp;&nbsp;&nbsp; o <strong>ฝ่ายอื่นๆ ตามความยินยอมหรือตามคำแนะนำของคุณ</strong>: นอกเหนือจากการเปิดเผยข้อมูลตามที่ได้อธิบายไว้ในนโยบายความเป็นส่วนตัวนี้ เราอาจเปิดเผยข้อมูลเกี่ยวกับคุณต่อบุคคลที่สามหากคุณให้ความยินยอมแยกต่างหากหรือขอให้มีการเปิดเผยข้อมูลดังกล่าว<br>
<br>
<strong><b id="pp_04">เราทำอย่างไรเพื่อให้ข้อมูลของคุณมีความปลอดภัย</b></strong><br>
<br>
เราให้ความสำคัญกับการปกป้องข้อมูล เราได้กำหนดมาตรการป้องกันทั้งทางกายภาพและทางเทคนิคเพื่อให้ข้อมูลที่เราเก็บรวบรวมมีความปลอดภัย เราจะใช้มาตรการที่เหมาะสม มีความสอดคล้องและเป็นไปตามกฎหมายที่มีผลบังคับใช้ เพื่อรับรองว่าข้อมูลส่วนบุคคลของคุณที่เก็บรวบรวมโดยบุคคลที่สามมีความปลอดภัยตลอดเวลา อย่างไรก็ตาม โปรดทราบว่าแม้ว่าเราจะใช้ขั้นตอนที่เหมาะสมเพื่อปกป้องข้อมูลของคุณ แต่ก็ไม่มีเว็บไซต์ การส่งข้อมูลผ่านอินเทอร์เน็ต ระบบคอมพิวเตอร์ หรือการเชื่อมต่อไร้สายใดที่ปลอดภัยอย่างสมบูรณ์<br>
<br>
<strong><b id="pp_05">เราส่งข้อมูลของคุณไปที่ใด</b></strong><br>
<br>
การใช้บริการของเราจะเกี่ยวข้องกับการถ่ายโอน การจัดเก็บ และการประมวลผลข้อมูลของคุณภายในและนอกประเทศที่คุณพำนักอาศัย ซึ่งสอดคล้องกับนโยบายฉบับนี้ โดยเฉพาะอย่างยิ่ง ข้อมูลส่วนบุคคลของคุณจะถูกโอนไปยังสาธารณรัฐเกาหลี<br>
<br>
นอกจากนี้ การใช้บริการของคุณอาจเกี่ยวข้องกับการถ่ายโอน การจัดเก็บ และการประมวลผลข้อมูลส่วนบุคคลของคุณไปยังประเทศอื่นๆ หากจำเป็น โดยที่ประเทศดังกล่าวรวมไปถึงแต่ไม่จำกัดแค่เพียงสหรัฐอเมริกา สหราชอาณาจักร สวิตเซอร์แลนด์ จีน สิงคโปร์ เวียดนาม อินเดีย แคนาดา เม็กซิโก ฟิลิปปินส์ และญี่ปุ่น โปรดทราบว่ากฎหมายคุ้มครองข้อมูลและกฎหมายของประเทศอื่นๆ ที่อาจมีการถ่ายโอนข้อมูลของคุณอาจไม่ครอบคลุมเท่ากับกฎหมายคุ้มครองข้อมูลในประเทศของคุณ เราจะใช้มาตรการที่เหมาะสม ซึ่งสอดคล้องและเป็นไปตามกฎหมายที่มีผลบังคับใช้เพื่อทำให้แน่ใจว่าข้อมูลส่วนบุคคลของคุณได้รับการปกป้องอย่างปลอดภัย<br>
<br>
<strong><b id="pp_06">สิทธิ์ในข้อมูลที่คุณได้รับ</b></strong><br>
<br>
ข้อมูลส่วนบุคคลของคุณเป็นของคุณ ตามกฎหมายที่มีผลบังคับใช้ คุณมีสิทธิที่จะขอให้เราให้รายละเอียดเกี่ยวกับสิ่งที่เราได้เก็บรวบรวม ลบออก หรือใช้สิทธิ์อื่นใดที่คุณอาจจะได้รับ อย่างไรก็ตาม การขอลบข้อมูลส่วนบุคคลของคุณอาจทำให้สูญเสียการเข้าถึงบริการที่เรานำเสนอ เราจะไม่ลบข้อมูลที่กฎหมายกำหนดให้ต้องเก็บรักษา<br>
<br>
หากต้องการยื่นคำร้องเกี่ยวกับสิทธิของคุณหรือสอบถามข้อมูล โปรดติดต่อเรา โปรดดูที่ส่วน<a href="#pp_10" target="_self"><strong>ติดต่อเรา</strong></a><br>
<br>
<strong><b id="pp_07">เราเก็บรักษาข้อมูลของคุณไว้นานเท่าใด</b></strong><br>
<br>
เราจะไม่เก็บข้อมูลส่วนบุคคลของคุณไว้นานเกินความจำเป็นสำหรับวัตถุประสงค์ของการเก็บข้อมูลนั้น เว้นแต่กฎหมายที่มีผลบังคับใช้จะกำหนดไว้เป็นอย่างอื่น ซึ่งหมายถึงข้อมูลจะต้องถูกทำลาย หรือลบจากระบบของเรา เมื่อไม่มีความจำเป็นอีกต่อไป<br>
<br>
<strong><b id="pp_08">เราใช้บริการใดของบุคคลที่สาม</b></strong><br>
<br>
เนื้อหาบางส่วน การโฆษณา และฟังก์ชันการทำงานบางส่วนในบริการของเราจัดทำโดยบุคคลที่สาม บุคคลที่สามเหล่านี้อาจใช้คุกกี้ บีคอน พิกเซลการติดตาม และเครื่องมืออื่นๆ เพื่อเก็บรวบรวมข้อมูลเกี่ยวกับการใช้บริการเหล่านี้ของคุณ บุคคลที่สามเหล่านี้ไม่ได้อยู่ภายใต้การควบคุมของ Samsung โดยตรง ดังนั้นเราแนะนำให้คุณตรวจดูนโยบายความเป็นส่วนตัวของพวกเขาเพื่อทำความเข้าใจว่าพวกเขาใช้ข้อมูลของคุณอย่างไร<br>
<br>
สำหรับแอพและบริการบางอย่าง รวมถึงเครือข่ายสังคมออนไลน์ เราได้รับและจัดเก็บข้อมูลการเข้าสู่ระบบ ตลอดจนข้อมูลอื่นๆ ที่คุณอนุญาตให้เราได้รับเมื่อคุณเชื่อมต่อกับแอพและบริการเหล่านี้<br>
<br>
<strong><b id="pp_09">คุกกี้ บีคอน และเทคโนโลยีที่คล้ายกัน</b></strong><br>
<br>
เราร่วมกับบุคคลที่สามบางราย เช่น ผู้ให้บริการเนื้อหาและผู้โฆษณา อาจใช้เทคโนโลยีที่เรียกว่าคุกกี้ บีคอน หรือพิกเซล ตลอดจนเครื่องมืออื่นๆ (เรียกรวมกันว่า “เทคโนโลยี”) ที่สื่อสารข้อมูลจากอุปกรณ์ของคุณไปยังเซิร์ฟเวอร์ เทคโนโลยีเหล่านี้สามารถถูกฝังไว้ในเนื้อหา วิดีโอ และโฆษณาออนไลน์ เทคโนโลยีเหล่านี้ช่วยให้เซิร์ฟเวอร์สามารถอ่านข้อมูลบางรายการจากอุปกรณ์ของคุณได้ ทราบว่าคุณดูเนื้อหาเฉพาะหรือโฆษณาเฉพาะเมื่อใด และทราบระยะเวลาและวันที่ที่คุณดูเนื้อหา ตลอดจนข้อมูลเกี่ยวกับอุปกรณ์ของคุณ ซึ่งรวมไปถึงที่อยู่ IP ของอุปกรณ์ของคุณ เราและบุคคลที่สามใช้เทคโนโลยีเหล่านี้เพื่อวัตถุประสงค์ต่างๆ เช่น ตรวจสอบว่ามีการส่งเนื้อหาและโฆษณาและได้รับชมอย่างถูกต้องหรือไม่<br>
<br>
<span class="auto-style1">คุกกี้</span><br>
<br>
คุกกี้คือไฟล์ขนาดเล็กที่เก็บข้อมูลไว้ในคอมพิวเตอร์ ทีวี โทรศัพท์มือถือ หรืออุปกรณ์อื่นๆ ของคุณ คุกกี้จะช่วยให้บริษัทที่เก็บคุกกี้ไว้บนอุปกรณ์ของคุณสามารถจดจำคุณได้ในเว็บไซต์ บริการ อุปกรณ์และเซสชันการเรียกดูต่างๆ คุกกี้มีหลายวัตถุประสงค์ที่เป็นประโยชน์ ตัวอย่างเช่น:<br>
<br>
• คุกกี้สามารถจดจำข้อมูลประจำตัวสำหรับการเข้าสู่ระบบของคุณ ดังนั้นคุณจึงไม่ต้องป้อนข้อมูลประจำตัวเหล่านี้ทุกครั้งที่คุณเข้าสู่ระบบบริการ<br>
• คุกกี้ช่วยให้เราและบุคคลที่สามเข้าใจว่าส่วนใดของบริการของบริการของเราได้รับความนิยมมากที่สุด เนื่องจากคุกกี้จะช่วยให้เราทราบว่าผู้เยี่ยมชมเข้าไปที่หน้าเว็บใดและใช้งานคุณลักษณะใดและใช้เวลาในหน้าดังกล่าวนานเท่าใด การศึกษาข้อมูลประเภทนี้ช่วยให้เราสามารถปรับเปลี่ยนบริการให้ดีขึ้นและมอบประสบการณ์ที่ดีขึ้นให้กับคุณ<br>
• คุกกี้จะช่วยให้เราและบุคคลที่สามเข้าใจว่าคุณเห็นโฆษณาใดแล้วบ้าง เพื่อให้คุณไม่ต้องดูโฆษณาเดียวกันทุกครั้งที่คุณเข้าใช้บริการ<br>
• คุกกี้จะช่วยให้เราและบุคคลที่สามสามารถนำเสนอเนื้อหาและโฆษณาที่เกี่ยวข้องกับคุณ โดยการเก็บรวบรวมข้อมูลการใช้บริการของเราและเว็บไซต์และแอพอื่นๆ<br>
<br>
เราอาจอนุญาตให้บุคคลที่สามที่ผ่านการคัดเลือกอย่างระมัดระวังฝังคุกกี้หรือเทคโนโลยีที่คล้ายกันในบริการของเรา ตัวอย่างเช่น และไม่ได้จำกัดแค่เพียง เราใช้แท็กรีมาร์เก็ตติ้งของ Google เพื่อช่วยให้พันธมิตรผู้ค้าปลีกของเราสามารถโฆษณาผลิตภัณฑ์ที่คุณได้เรียกดูบนเว็บไซต์ของเราได้ คุณสามารถเรียนรู้เพิ่มเติมเกี่ยวกับวิธีการทำงานของแท็กรีมาร์เก็ตติ้งของ Google ได้ที่นี่: <a href="https://www.thinkwithgoogle.com/intl/en-gb/" target="_blank">https://www.thinkwithgoogle.com/intl/en-gb/</a> นอกจากนี้ บุคคลที่สาม เช่น Facebook อาจฝังคุกกี้เพื่อติดตามคุณในเว็บไซต์ที่เกี่ยวข้องและในเว็บไซต์อื่นๆ<br>
<br>
เราอาจทำงานร่วมกับพันธมิตรทางธุรกิจที่ผ่านการคัดเลือกอย่างระมัดระวังในการนำเสนอโฆษณาร่วมกัน ซึ่งอาจเกี่ยวข้องกับการรวมข้อมูลจากคุกกี้ที่เก็บรวบรวมจากเว็บไซต์ของเรากับข้อมูลที่เก็บรวบรวมโดยพันธมิตรทางธุรกิจของเรา เราอาจใช้ข้อมูลที่เก็บรวบรวมเพื่อทำความเข้าใจเกี่ยวกับความชอบของลูกค้าของเราและเพื่อให้มีผลต่อแคมเปญโฆษณาในอนาคต ซึ่งรวมไปถึงวิธีที่เราเลือกผู้ที่เราคัดเลือกเพื่อทำการตลาด<br>
<br>
เราและพันธมิตรทางธุรกิจที่ผ่านการคัดเลือกอย่างระมัดระวังของเราอาจวางคุกกี้เมื่อเราแสดงโฆษณาผลิตภัณฑ์หรือบริการของเราบนเว็บไซต์ของบุคคลที่สาม และเมื่อคุณคลิกที่โฆษณาเหล่านั้น เราจะทราบว่าเว็บไซต์ใดและโฆษณาใดที่ลูกค้าของเราเคยดูและมีปฏิสัมพันธ์ด้วย คุณอาจสามารถปรับการตั้งค่าของคุณให้สัมพันธ์กับคุกกี้เหล่านี้ได้บนเว็บไซต์บุคคลที่สามเหล่านั้น<br>
<br>
<strong>คุกกี้ของบุคคลที่สาม</strong>: เว็บไซต์ของเราอาจแสดงเนื้อหาจากเว็บไซต์หรือบริการของบุคคลที่สาม ซึ่งอาจส่งผลให้มีการเก็บคุกกี้ของบุคคลที่สามไว้บนอุปกรณ์ของคุณ คุณสามารถจัดการการตั้งค่าของคุณสำหรับบุคคลที่สามเหล่านี้ได้ในลักษณะเดียวกับคุกกี้ของ Samsung โปรดดูรายละเอียดเพิ่มเติมเกี่ยวกับวิธีจัดการการตั้งค่าของคุณด้านล่าง เราไม่ได้เป็นผู้ควบคุมการจัดเก็บและการใช้คุกกี้โดยบุคคลที่สามเหล่านี้ และคุณควรดูนโยบายความเป็นส่วนตัวของบุคคลที่สามที่เกี่ยวข้องสำหรับข้อมูลเพิ่มเติม<br>
<br>
<span class="auto-style1">บีคอนและพิกเซล</span><br>
<br>
เราและบุคคลที่สามบางรายอาจใช้เทคโนโลยีที่เรียกว่า บีคอนหรือพิกเซล ที่สื่อสารข้อมูลจากอุปกรณ์ของคุณไปยังเซิร์ฟเวอร์ บีคอนสามารถฝังอยู่ในเนื้อหาออนไลน์ โฆษณา วิดีโอ และอีเมล และสามารถอนุญาตให้เซิร์ฟเวอร์อ่านข้อมูลบางประเภทจากอุปกรณ์ของคุณ ทราบว่าเมื่อใดที่คุณดูเนื้อหาหรือข้อความอีเมลเฉพาะ และทราบถึงเวลาและวันที่ที่คุณดูเนื้อหาที่เกี่ยวข้องและที่อยู่ IP ของอุปกรณ์ของคุณ เราและบุคคลที่สามบางรายใช้บีคอนเพื่อวัตถุประสงค์ต่างๆ รวมถึงเพื่อวิเคราะห์การใช้บริการของเราร่วมกับข้อมูลอื่นๆ เพื่อให้บริการเนื้อหาและโฆษณาที่เกี่ยวข้องกับคุณมากขึ้น<br>
<br>
<span class="auto-style1">ที่จัดเก็บข้อมูลภายในเครื่องอื่นๆ</span><br>
<br>
เราและบุคคลที่สามบางรายอาจใช้เทคโนโลยีการจัดเก็บข้อมูลภายในเครื่องประเภทอื่นๆ เช่น Local Shared Objects (หรือที่เรียกว่าคุกกี้ Flash) และที่จัดเก็บข้อมูลภายในเครื่องด้วย HTML5 ในส่วนที่เกี่ยวกับบริการของเรา เทคโนโลยีเหล่านี้คล้ายกับคุกกี้ที่กล่าวถึงข้างต้น รายการเหล่านี้จะถูกเก็บไว้บนอุปกรณ์ของคุณและสามารถใช้เพื่อเก็บข้อมูลบางอย่างเกี่ยวกับกิจกรรมและการกำหนดลักษณะของคุณ อย่างไรก็ตาม เทคโนโลยีเหล่านี้อาจใช้ประโยชน์จากส่วนต่างๆ ของอุปกรณ์ของคุณที่แตกต่างไปจากคุกกี้มาตรฐาน ดังนั้น คุณอาจไม่สามารถควบคุมเทคโนโลยีดังกล่าวโดยใช้เครื่องมือและการตั้งค่าของเบราว์เซอร์มาตรฐาน สำหรับข้อมูลเกี่ยวกับการปิดใช้งานหรือการลบข้อมูลที่มีอยู่ใน Local Shared Objects โปรดดูที่ <a href="http://helpx.adobe.com/flash-player/kb/disable-local-shared-objects-flash.html" target="_blank">http://helpx.adobe.com/flash-player/kb/disable-local-shared-objects-flash.html</a><br>
<br>
คุกกี้จะถูกเก็บรักษาไว้ไม่เกินความจำเป็นสำหรับการใช้งานที่จำเป็นของฟังก์ชัน ซึ่งจะแตกต่างกันไปในแต่ละเฉพาะบริการ ตัวอย่างเช่น คุกกี้เพื่อพิสูจน์ตัวตนในการเข้าสู่ระบบอาจถูกเก็บไว้เป็นเวลานานกว่าคุกกี้ที่ใช้เพื่อให้คุณสามารถใส่สินค้าในตะกร้าสินค้าบนเว็บไซต์ของเราได้ในฐานะผู้เยี่ยมชม<br>
<br>
<span class="auto-style1">วิธีจัดการการตั้งค่าของคุณ</span><br>
<br>
คุณสามารถที่จะจัดการการตั้งค่าเทคโนโลยีเหล่านี้ในที่ที่เราใช้ในบริการของเราได้ตลอดเวลา อย่างไรก็ตาม เทคโนโลยีบางอย่างจำเป็นหรือต้องใช้ในการใช้บริการและไม่สามารถเปลี่ยนแปลงได้ ไปที่เมนูการตั้งค่าหรือการตั้งค่าคุกกี้ในบริการที่เกี่ยวข้องหรือบนอุปกรณ์ของคุณเพื่อดูข้อมูลเพิ่มเติมเกี่ยวกับวิธีจัดการตัวเลือกเหล่านี้<br>
<br>
<strong><b id="pp_10">ติดต่อเรา</b></strong><br>
<br>
คุณสามารถติดต่อเราเพื่ออัปเดตการตั้งค่าของคุณ ใช้สิทธิ์ของคุณ ส่งคำขอ หรือสอบถามคำถามกับเราได้<br>
<br>
วิธีที่ง่ายที่สุดคือผ่านทางส่วนการสนับสนุนของ <a href="https://www.samsung.com/" target="_blank">https://www.samsung.com/</a><br>
<br>
คุณสามารถติดต่อเราได้ที่:<br>
<br>
&nbsp;&nbsp;&nbsp; Samsung Electronics Co., Ltd.<br>
&nbsp;&nbsp;&nbsp; 129, Samsung-ro, Yeongtong-gu,<br>
&nbsp;&nbsp;&nbsp; Suwon-si, Gyeonggi-do 16677, Republic of Korea

</html>